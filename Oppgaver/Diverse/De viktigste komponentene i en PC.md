De viktigste komponentene i en PC
=================================
Dette er en gruppeoppgave hvor dere skal demontere en PC, og deretter sette den sammen igjen. Underveis skal dere dokumentere alle de viktigste komponentene med bilder.

Når dere er ferdig med demontering og montering, skal dere lage en kort rapport hvor dere beskriver alle de viktigste komponentene i en PC. Gruppa må velge de delene dere mener er nødvendig i alle PC-er. Ikke ta med deler som ikke er helt nødvendige.

I rapporten beskriver dere hvordan delene i PC-en er koblet sammen, og gi en enkel forklaring på funksjon og virkemåte for de enkelte delene. Dere må også komme med forslag til minst ett operativsystem som kan brukes på PC-en, og forklare hva hensikten med et operativsystem er.

Fordel oppgaven med å skrive om de enkelte komponentene mellom gruppemedlemmene. Beskrivelsene bør være korte og presise. Beskrivelsen av hver enkelt komponent skal illustreres med bildene dere tok når dere demonterte PC-en. Dere skal maksimalt bruke 200 ord i beskrivelsen av hver enkelt komponent.

Til slutt i rapporten skal gruppa gi en kort vurdering av hvordan læringsutbyttet har vært. Husk også å få med kilder dere har brukt når dere har utarbeidet rapporten. Bruk gjerne APA.

Kompetansemål fra Digital samtid
--------------------------------
* beskrive ulike typer digitalt utstyr og forklare hovedtrekkene ved virkemåten

Vurderingskriterier
-------------------
* Høy kompetanse: Har med alle de nødvendige delene i en PC i beskrivelsen, og har ikke med noen komponenter som ikke er nødvendig for å få en PC til å fungere. Reflekterer over valgene av komponenter. Forklarer funksjon og virkemåte til hver enkelt del på en kort og presis måte, med bare ubetydelige feil og mangler. Foreslår et relevant operativsystem, og gjør rede for hensikt og virkemåte. Demonterer og monterer PC-en selvstendig og feilfritt.
* Middels kompetanse:  Har med alle de nødvendige delene i en PC i beskrivelsen. Forklarer funksjon og virkemåte på en lettforståelig måte. Foreslår et relevant operativsystem, og gjør rede for hensikten med dette. Demonter og monterer PC-en feilfritt med noe hjelp, eller med mindre avvik uten hjelp.
* Lav kompetanse: Har med flere av de nødvendige delene i en PC i beskrivelsen. Forklarer funksjon og virkemåte som i hovedtrekk er korrekt. Foreslår et operativsystem. Demonterer og monterer PC-en under veiledning.
