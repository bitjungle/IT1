# Tverrfaglig prosjekt: IT1 og samfunnsfag

Du skal ta utgangspunkt i ett av disse kompetansemålene fra IT1-faget (se nedenfor), og kombinere det med minst ett [kompetansemål fra samfunnsfaget](https://www.udir.no/kl06/SAF1-03/Hele/Kompetansemaal/kompetansemal-etter-vg1-vg2):

* gjøre rede for hvilke utfordringer og muligheter den digitale verden kan skape for språklige og kulturelle minoriteter
* gjøre rede for og argumentere for nødvendigheten av regelverk og etiske normer for bruk av informasjonsteknologi
* beskrive og drøfte informasjonsteknologiens muligheter og konsekvenser
* beskrive og foreslå tiltak mot trusler i den digitale verden

Du velger selv en konkret problemstilling, og drøfter denne. Besvarelsen skal leveres som et nettsted som oppfyller disse spesifikasjonene:

* Nettstedet skal ha flere sider som brukeren kan navigere mellom
* Nettstedet skal lages fra bunnen av med HTML og CSS
* Dersom du bruker PHP og en database til innholdet, vil dette telle positivt på vurderinga
* De ferdige nettsidene skal validere som gyldig HTML5 på [validator.w3.org](https://validator.w3.org/)
* Du skal ha relevante kilder som klikkbare lenker i teksten (ikke som en egen kildeliste)
* Du skal bruke flere bilder på nettstedet, og du kan bare bruke bilder som er lov å kopiere 
* Nettstedet skal inneholde minst én video som belyser temaet på en god måte (finn noe på YouTube eller Vimeo)
* Nettstedet skal være utformet i henhold til kravene om universell utforming, så langt det er praktisk mulig

Nettstedet skal publiseres på en web-server, læreren gir deg nærmere instrukser om dette. 

Navnet ditt bør fremkomme på alle sider, ved å lenke til en "Om-side" hvor du forteller om bakgrunnen for sidene og hvem du er. Du kan publisere anonymt, men da skal du begrunne hvorfor du velger å gjøre det. 

På "Om-siden" skal det også tydelig fremkomme hvilke kompetansemål fra IT1-faget og samfunnsfaget du har valgt å drøfte.


## Forslag til temaer

Du står fritt til å velge tema for oppgaven. Ønsker du å lage et nettsted om noe annet enn det som er foreslått nedenfor, er det helt greit så lenge det dekker minimum to samfunnsfaglige kompetansemål i hovedområdet Digital samtid.

Disse tre filmene kan være gode utgangspunkt for valg av tema:

* Aaron Swartz, programmerer og internett-aktivist: [The Internet's Own Boy - The Story of Aaron Swartz](https://en.wikipedia.org/wiki/The_Internet%27s_Own_Boy)
* Mark Zuckerberg og Facebook, en trussel mot personvern og demokrati? [Facebooks dilemma](https://tv.nrk.no/serie/facebooks-dilemma)
* Edward Snowden og NSA-avsløringene: [Citizenfour](https://en.wikipedia.org/wiki/Citizenfour)

Her er flere forslag til temaer:

* [Hyperskala datasenter i Skien](http://sitetelemark.no/), hvilke [muligheter og konsekvenser](https://www.skien.kommune.no/skien-kommune/bdk/byutvikling/datasenterplaner-i-skien-kommune/) kan det gi for lokalsamfunnet?
* Hva er [selvkjørende biler](https://www.theverge.com/autonomous-cars), og hvordan vil de forandre samfunnet? Hva slags nye [etiske problemstillinger](https://www.technologyreview.com/s/542626/why-self-driving-cars-must-be-programmed-to-kill/) må vi ta stilling til?
* Er loot-bokser [gambling](https://www.theverge.com/2018/4/25/17280440/belgium-video-game-loot-boxes-illegal-gambling)? Er loot-bokser bra for [spillprodusentene](https://www.pcgamer.com/the-case-for-and-against-loot-boxes-according-to-developers/)? Er loot-bokser bra for [spillerne](https://www.theverge.com/2019/2/19/18226852/loot-boxes-gaming-regulation-gambling-free-to-play)?
* Hvordan vil [roboter og automatisering](https://www.youtube.com/user/TEDtalksDirector/search?query=automation) endre samfunnet vårt?

Enda flere idéer til temaer i stikkordsform:  

* [Digital mobbing](https://forskning.no/mobbing/mobbing-pa-nett-gir-symptomer-pa-posttraumatisk-stress/1318652)
* [Incels](https://www.nrk.no/kultur/xl/rapport-fra-morkets-promperom-1.14480292)


## Vurderingskriterier

I vurderingsarbeidet vil innholdet telle 50 % og den tekniske løsningen telle 50 %.

**Høy kompetanse (5-6):** Nettstedet er utformet i henhold til spesifikasjonene som er gitt i denne oppgaven. Eventuelle avvik fra spesifikasjonene er bevisste valg fra eleven. De valgte kompetansemålene fra Digital samtid og samfunnsfaget behandles på en reflektert måte med god bruk av flere kilder som gir ulike innfallsvinkler til temaet. Multimedieinnhold er integrert i nettsidene på en slik måte at det gir både en visuell og faglig berikelse.

**Middels kompetanse (3-4):**  Nettstedet er hovedsakelig utformet i henhold til spesifikasjonene som er gitt i denne oppgaven, med bare mindre avvik og mangler. De valgte kompetansemålene fra Digital samtid og samfunnsfaget behandles på en god måte med god bruk av flere kilder. Multimedieinnholdet som brukes på sidene belyser temaet på en god måte.

**Lav kompetanse (2):**  Nettstedet består av minst tre sider som inneholder tekst og bilder. Eleven holder seg til valgt tema og oppgir noen kilder. Multimedieinnholdet som brukes på sidene er relevante for temaet. Det valgte temaet er relevant i forhold til komeptansemålene.

---

>Denne oppgaven er laget av [bitjungle](https://github.com/bitjungle).
>Oppgaven er lisensiert under en
>[Creative Commons Navngivelse-DelPåSammeVilkår 4.0 Internasjonal lisens.
](http://creativecommons.org/licenses/by-sa/4.0/)
